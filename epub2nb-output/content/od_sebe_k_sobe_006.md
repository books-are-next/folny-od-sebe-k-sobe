---
title: Od sebe / k sobě
contentType: prose
---

V češtině nás nad výrazy _od sebe a k sobě_ nalepenými na dveřích napadne jediný význam: jsou to jednoduché pokyny k manipulaci. Zato anglická slova _push_ _a_ _pull_ výklad značně rozšiřují.

Jistě, v první řadě skutečně napovídají, jak využít svou sílu k ote­vření dveří. Zkrátka co je nutné udělat, abyste odněkud někam prošli. Nebo přinejmenším někam nakoukli. Anebo dveře zavřeli. Před někým, před něčím.

_Push_ ale taky znamená posunovat, strkat, tlačit. Nebo někoho uhodit. Je to i šťouchanec a úder.

Stejně tak _pull_ má dost dalších významů: zatáhnout, stisknout, zmáčknout. Cloumat a škubat sebou. Třeba když vás někdo drží, když vás něco svazuje. Zmítat se, vzpírat. Taky někoho přefiknout. Nebo si dát loka.

Tento román vypráví, jak jsem se snažil s něčím vyrovnat. S náhlou životní změnou. Se situacemi, které přinesla nejasnost mé sexuální orientace. S jinou kulturou a jiným způsobem života. Jak jsem před něčím starým a prožitým dveře zavíral a něčemu novému, zatím neobjevenému, otvíral. Jak jsem od sebe něco odháněl a cosi jiného k sobě lákal.

A jak jsem se u toho všeho škubal a vzpíral a kolik šťouchanců jsem schytal.

> Přibližně dva roky trvá, než se normální zdravý  
> jedinec vyrovná se smrtí partnera.

(pracovnice psychologické poradny v Praze 6)

> Kdo nevěří v lásku, nevěří v sebe.

(irské přísloví)
