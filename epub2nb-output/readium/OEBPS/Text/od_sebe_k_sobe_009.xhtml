<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>od_sebe_k_sobe-6</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="od_sebe_k_sobe-6" xml:lang="cs-CZ">
		<div class="Z-kladn--textový-r-meček">
			<p class="MLP_venovani ParaOverride-1">druhý, třetí a&#160;čtvrtý měsíc prvního roku</p>
			<p id="_idParaDest-4" class="MLP_uroven3_nadpis ParaOverride-1">Ready for restart</p>
			<p class="MLP_text_bez1radku ParaOverride-1">Zelené letadlo s&#160;trojlístkem na křídlech dosedlo na přistávací plochu. Trochu to hrklo, ale řekl bych, že to bylo spíš někde hluboko ve mně.</p>
			<p class="MLP_text ParaOverride-1">„Tak jsme konečně tady,“ říkám nahlas a&#160;otáčím se na vedlejší sedačku.</p>
			<p class="MLP_text ParaOverride-1">Je prázdná.</p>
			<p class="MLP_text ParaOverride-1">Srdce se mi na dvě vteřiny zastaví&#160;– vteřina první: není tu se mnou, vteřina druhá: co když to nezvládnu?</p>
			<p class="MLP_text ParaOverride-1">Za prvé: už <span class="MLP_znak_kurziva_11b">nikdy</span> se mnou nebude. Za druhé: <span class="MLP_znak_kurziva_11b">musím</span> to zvládnout.</p>
			<p class="MLP_text ParaOverride-1">Čekám na pasovou kontrolu a&#160;prohlížím si vlajky zemí Evropské unie, umístěné vysoko nad mou hlavou. Kontroluju, zda je tam ta s&#160;modrým klínem. Je hned vedle červenobílé polské.</p>
			<p class="MLP_text ParaOverride-1">„Našel jste svou vlajku?“ ptá se mě sympatický irský celník a&#160;s&#160;úsměvem mě žádá o&#160;cestovní doklad. „Myslím <span class="MLP_znak_kurziva_11b">českou</span> vlajku,“ doplní, když mu podám pas.</p>
			<p class="MLP_text ParaOverride-1">Odpovím, ale myslím na to, že bych v&#160;jeho zemi rád našel především sám sebe. A&#160;třeba ještě něco navíc.</p>
			<p class="MLP_text ParaOverride-1">„Jedete k&#160;nám pracovat?“</p>
			<p class="MLP_text ParaOverride-1">„Jedu k&#160;vám žít!“</p>
			<p class="MLP_text ParaOverride-1">Co jiného mi taky zbývá. Můj dosavadní život je rozbitý na milión kusů a&#160;složit ho jednoduše nelze. Jeden, ten nejdůležitější kus totiž chybí. Musím začít odznova. Jsem na nule. Řekněme spíš na nové startovní čáře. <span class="MLP_znak_kurziva_11b">Ready for restart.</span></p>
			<p class="MLP_text ParaOverride-1">„Tak ať se vám tu dobře žije!“ slyším ještě za sebou, schovávám pas a&#160;vstupuju do Irské republiky. Oficiálně tak za sebou nechávám svůj život v&#160;Čechách.</p>
			<p class="MLP_text ParaOverride-1">Irsko je rozlohou stejně velké jako Česko, má však jenom čtyři milióny obyvatel. Evidentně bych tu měl mít víc prostoru pro život.</p>
			<p class="MLP_text ParaOverride-1">Výrazně nižší hustota obyvatelstva se ale očividně netýká dublinských hospod. Necelou hodinku po přistání letadla stojím (sedět není kde) v&#160;jedné z&#160;nich. Je totálně přecpaná. Má dva vchody, u&#160;kaž­dého dvojici nesmlouvavě vyhlížejících, přesto vlídných svalovců. Hospoda má i&#160;dva bary a&#160;pivo se v&#160;ní valí vodopádem. Nedokážu definovat ten zcela zásadní rozdíl mezi atmosférou tohoto podniku a&#160;podobných v&#160;Čechách, ale cítím ho okamžitě. Slibuju si, že opakovanými návštěvami irských <span class="MLP_znak_kurziva_11b">pubs</span> na to přijdu. Ale hlavně se tu neupít. Svým českým žalem a&#160;zdejším silným pivem.</p>
			<p class="MLP_text ParaOverride-1">O&#160;dvě hodinky později, opojen pověstně silným guinnessem v&#160;počtu prstů jedné ruky plně vyvinutého jedince, učím místní štamgasty správně vyslovovat svoje jméno.</p>
			<p class="MLP_text ParaOverride-1">„Honza.“</p>
			<p class="MLP_text ParaOverride-1">„Eee?“</p>
			<p class="MLP_text ParaOverride-1">„Honza!“</p>
			<p class="MLP_text ParaOverride-1">„Hajzl?“</p>
			<p class="MLP_text ParaOverride-1">„Hon-za!“</p>
			<p class="MLP_text ParaOverride-1">„Hazr? Jako ta vodka? Dvě vodky!“</p>
			<p class="MLP_text ParaOverride-1">Žoviální barman přede mě staví skleničku místní vodky Huzzer, a&#160;než zablikání světel oznámí poslední objednávku, stihnu do sebe obrátit další čtyři (tak, a&#160;prsty na obou rukou jsou kompletní). Euforicky naladěn opouštím <span class="MLP_znak_kurziva_11b">pub</span> a&#160;pohlcuje mě divoký a&#160;hlučný Temple Bar. Motám se sám uprostřed přeplněných ulic. Fotím se se skupinkou žen v&#160;pokročilém věku s&#160;červenými klobouky na hlavách, které jsou nadšeny z&#160;toho, že mi je <span class="MLP_znak_kurziva_11b">teprve</span> čtyřiadvacet, odmítám nabízenou pomoc k&#160;podepření od dvou teenagerů, krásný holky a&#160;hezkýho kluka, kteří by pomoc potřebovali víc než já a&#160;kteří mnou trochu pohrdají, a&#160;to jen proto, že mi je už čtyřiadvacet, až zničehonic přicházím k&#160;sobě v&#160;okamžiku děsivého zjištění. V&#160;hospodě jsem zapomněl laptop.</p>
			<p class="MLP_text ParaOverride-1">Někde mezi třetí a&#160;čtvrtou pintou černého moku jsem si v&#160;něm kontroloval adresu svého dočasného dublinského bydliště, hostelu v&#160;Temple Bar. A&#160;nechal ho zapnutý jen tak na baru v&#160;přeplněné hospodě. Tak před hodinou.</p>
			<p class="MLP_text ParaOverride-1">Vbíhám zoufale do hospody, hystericky překřikuju jakousi kapelu, vysoký zarostlý zrzoun a&#160;malá křehká blondýnka, která moc irsky nevypadá, vlastně vypadá dost česky, zrovna zpívají, že něco pomalu padá, a&#160;já zjišťuju, že můj počítač je fuč. Některé věci, napadá mě, jsou v&#160;Irsku stejné jako doma: nikdo nic neví, nikdo nic neviděl. Laptop je nadobro v&#160;prdeli. Svérázné duo na pódiu, které se k&#160;sobě moc nehodí a&#160;přece vypadá zamilovaně, se znovu dává do zpěvu. <span class="MLP_znak_kurziva_11b">Falling slowly.</span> Rezignovaně si objednávám šestého guin­nesse. Chutná hořce.</p>
			<p class="MLP_text ParaOverride-1">Ulice pověstné dublinské čtvrti Temple Bar jsou ve dvě v&#160;noci snad ještě živější než ve dne. Procházím jimi s&#160;prázdnýma rukama a&#160;počítám, kolik hodin budu muset odpracovat při aktuální výši minimální hodinové mzdy či kolik pint černého piva si budu muset odpustit, abych si mohl pořídit nový počítač. Do hostelu dorazím tak šokovaný výslednými ciframi, že nereaguju na opakované volání ramenatého chlápka, který se ležérně opírá o&#160;pult recepce a&#160;vtipkuje s&#160;recepčním na úkor zmatených opilých cizinců.</p>
			<p class="MLP_text ParaOverride-1">Až napotřetí:</p>
			<p class="MLP_text ParaOverride-1">„Haló, pane Hopsa, váš laptop. Nechal jste ho na baru!“</p>
			<p class="MLP_text ParaOverride-1">Poznávám v&#160;něm jednoho ze statných vyhazovačů z&#160;hospody. Nevěřím svým očím! Do rukou mi vkládá můj laptop.</p>
			<p class="MLP_text ParaOverride-1">„Thank you <span class="MLP_znak_kurziva_11b">very</span> much!“</p>
			<p class="MLP_text ParaOverride-1">„Není zač,“ odpoví s&#160;úsměvem a&#160;já opravdu vím, že je za co děkovat. Euforicky se rozhovořím o&#160;svých irských plánech. Chvíli mě poslouchá, pak se omluví, že musí zpět do práce, a&#160;poděkuje, že jsem dnes večer navštívil jejich podnik. Ve dveřích se ještě otočí a&#160;já podruhé v&#160;krátké době slyším stejnou větu:</p>
			<p class="MLP_text ParaOverride-1">„Ať se vám tu dobře žije!“</p>
			<p class="MLP_text ParaOverride-1">A&#160;v&#160;ten moment pevně věřím, že bude. A&#160;že to zvládnu.</p>
			<p id="_idParaDest-5" class="MLP_uroven3_nadpis ParaOverride-1">Arabské klubko lásky</p>
			<p class="MLP_text_bez1radku ParaOverride-1">Moje první noc v&#160;Irsku je krátká.</p>
			<p class="MLP_text ParaOverride-1">Probouzí mě bolest hlavy. Není to však předčasně se dostavivší kocovina, ta udeří později, ale ostrá bolest způsobená rytmickými údery čímsi studeným a&#160;srstnatým do mého nebohého obličeje. Šátrám zoufale po vypínači, a&#160;než tmu konečně brutálně roztrhne prudké světlo, napadají mě děsivé varianty, co se se mnou vlastně děje: ležím někde před hospodou a&#160;jsem obětí fotbalových chuligánů… ne, nejsem v&#160;Anglii, jsem v&#160;Irsku, dupe po mně stádo horských ovcí!</p>
			<p class="MLP_text ParaOverride-1">Světlo dává mým představám reálný obsah a&#160;já se pomalu vzpamatovávám: Dublin, levný hostel pro turisty, minipokoj s&#160;palandou, čísi chlupaté nohy mi neurvale masírují obličej. Kdo to probůh se mnou leží v&#160;posteli? A&#160;proč jsou dva? A&#160;proč nahatí? Teď se pohnu a&#160;dám jim vědět, že taky existuju. Povážlivě blízko nich. Co tak křičí? To já jsem vyděšený!</p>
			<p class="MLP_text ParaOverride-1">Ukazuje se, že jsem se nedopatřením stal součástí milostného aktu palestinských milenců.</p>
			<p class="MLP_text ParaOverride-1">„Ne, ne, my ne milenky, my mánšelé,“ vysvětlují mi vehementně, jako by to mělo nějak zmírnit výsledný trapný dojem. Překvapeně zjišťuji, že některé části těla mám stále ještě vpleteny do arabského klubka lásky.</p>
			<p class="MLP_text ParaOverride-1">„A&#160;ty v&#160;špátna postel, ty spát nad námi…“</p>
			<p class="MLP_text ParaOverride-1">A&#160;opravdu. Opilý novou zemí, která by měla být mým domovem, jsem se v&#160;noci nedokázal vsítit do svého skromného hnízdečka ubohé hostelové palandy a&#160;spokojil se s&#160;přízemím, kde si na mně po chvíli ustlali kolegové z&#160;Blízkého východu.</p>
			<p class="MLP_text ParaOverride-1">„Prostě doma nebylo nic, co by mě drželo,“ vyprávím později&#160;– samozřejmě česky&#160;– svým palestinským spolubydlícím, když taktně přerušili rituál lásky. Vyklubala se z&#160;nich sympatická dvojice prťavých novomanželů s&#160;evidentním pochopením pro opilé české ztroskotance. Šelpa mi uvařila ten nejčernější čaj, jaký jsem kdy viděl, Ašraf nabral hrst čehosi žlutého z&#160;plastikového sáčku a&#160;nekompromisně mi to hodil do šálku.</p>
			<p class="MLP_text ParaOverride-1">„To dobrá na alkoholici, pít, pít rychle!“</p>
			<p class="MLP_text ParaOverride-1">Svatbu měli přesně před týdnem a&#160;do Dublinu přijeli dnes ráno. Šelpina sestra má někde na jihu Irska arabskou čajovnu, chtějí za ní jet a&#160;pracovat tam.</p>
			<p class="MLP_text ParaOverride-1">„A&#160;ty mít manšéla?“ ptá se mě zvědavě malinký Palestinec. Oba vypadají starší než já, ale ve skutečnosti jim nebude víc než dvacet, napadá mě.</p>
			<p class="MLP_text ParaOverride-1">„Ne, manšéla. Manšélku! Ty mít manšélku?“ opraví chotě Šelpa.</p>
			<p class="MLP_text ParaOverride-1">„Ne ne, já jsem… <span class="MLP_znak_kurziva_11b">single</span>,“ říkám, ale hned se zarazím, protože mi to náhle zní divně. Být <span class="MLP_znak_kurziva_11b">single</span>. Zas po dlouhé době jsem <span class="MLP_znak_kurziva_11b">single</span>. Rychlé obrácení pozornosti k&#160;mému životu mi najednou vžene slzy do očí. Samozřejmě to svádím na ten černočerný arabský magorák, co do sebe leju. A&#160;pak jim vypovím celý svůj černočerný životní příběh.</p>
			<p class="MLP_text ParaOverride-1">O&#160;půl hodiny později, když nemám víc co říct, konečně usínám. Se slzami na tváři a&#160;v&#160;Šelpině objetí. A&#160;budu spát celou noc.</p>
			<p class="MLP_text ParaOverride-1">Oni oka nezamhouří.</p>
			<p id="_idParaDest-6" class="MLP_uroven3_nadpis ParaOverride-1">V&#160;dublinském hostelu</p>
			<p class="MLP_text_bez1radku ParaOverride-1">Nakonec v&#160;tomhle hostelu zůstanu dva týdny, během nichž se marně pokouším najít si v&#160;Dublinu slušnou práci. Stanu se obskurní součástí téhle usviněné ubytovny. Turisti sem přicházejí, milují se, opíjejí, kopulují a&#160;po několika dnech odcházejí, jen já zůstávám. Taky se opíjím, ale nekopuluji. Ani nemiluji. Už nikdy nebudu. Místo toho brečím, kudy chodím. Brečím ve společných umývárnách, ve společné jídelně. Brečím ve své povislé patrové posteli. Brečím, protože tohle velké šedivé město neznám. Brečím, protože tu nikdo nemluví česky, protože mi nikdo nechce dát práci. Brečím, protože tenhle mizerný hostel přesně odráží, v&#160;jaké životní etapě se nacházím.</p>
			<p class="MLP_text ParaOverride-1">Taky během těch čtrnácti dnů chytnu plíseň nohou a&#160;odmítnu dvě nabídky k&#160;sexu. První od totálně opilé patnáctileté Švédky, která je účastnicí evidentně liberálního školního výletu (na moje vychované, ale razantní „ne, děkuju“ reaguje tím, že mi pozvrací nohy), a&#160;druhou od hezkého, intelektuálně vypadajícího Američana v&#160;tričku s&#160;nápisem <span class="MLP_znak_kurziva_11b">Make tea, not war</span>, co dny a&#160;noci sedí na chodbě před mým pokojem s&#160;knihou. Po nepříliš vlídném odmítnutí („Nech mě, buziku!“) pak na své smutné palandě poprvé po měsíci a&#160;půl onanuji. Je to nevzrušivé, mechanické, samozřejmě u&#160;toho brečím a&#160;myšlenky se mi stáčejí směrem, který mi nečiní dobře ani u&#160;srdce, ani v&#160;pyžamových kalhotách. A&#160;tak se ze zdravotních důvodů mermomocí snažím nemyslet na život doma v&#160;Čechách, na to, co se mi tam stalo, ani na to, jak mizerný mám život tady v&#160;Irsku. Netrénovaná ruka mě příšerně bolí a&#160;já si představuji něco nezávadně vzrušivého. Opilou Švédku. Amerického knihomila. Oba dohromady&#160;– výsledek se nakonec přece jen dostaví.</p>
			<p class="MLP_text ParaOverride-1">Na druhý den ráno vyjdu z&#160;pokoje s&#160;odvážným odhodláním oba vyhledat a&#160;prohodit s&#160;tou severskou princeznou a&#160;se zámořským králem svých masturbačních vizí vlídné slovo. Možná bych jim měl poděkovat za znovunavrácení svého těla do plně funkčního provozu. Když ne psychicky, tak alespoň po fyzické stránce. I&#160;když nevím, co by na to řekli. Taky bych se mohl omluvit za toho buzíka. Jsou ale pryč. Po blondýnce zbylo zaschlé blitíčko ve výtahu a&#160;po Američanovi pomuchlaná kniha na chodbě. Zvednu ji. Irský deník Heinricha Bölla v&#160;angličtině. Moje oblíbená kniha o&#160;téhle zemi! Vracím se do pokoje a&#160;několik příštích hodin se pokouším přelouskat ty známé irské příběhy vytištěné v&#160;cizím jazyce.</p>
			<p class="MLP_text ParaOverride-1">Moc mi to nejde, ale ani jednou u&#160;toho nepomyslím na to, s&#160;čím se tady v&#160;Dublinu zatím marně snažím vyrovnat.</p>
			<p id="_idParaDest-7" class="MLP_uroven3_nadpis ParaOverride-1">Černé louže</p>
			<p class="MLP_text_bez1radku ParaOverride-1">„Hlavně si nemysli, že když jsi byl v&#160;Dublinu, žes byl v&#160;Irsku. Dublin, to je to nejmíň irský město v&#160;celý zemi,“ říká zcela vážně šestadvacetiletý Padraig. Kluk, kterého jsem potkal včera v&#160;jedné zdejší hospodě. Trpělivě tam naslouchal mému stěžování si na těžký život, na tohle nevlídné město, na příšernou irskou byrokracii a&#160;na neochotu Irů mě zaměstnat. Nabídl se, že mi druhý den pomůže oběhnout všechny důležité úřady, vyřídit papíry, co pro život tady potřebuji, a&#160;že mi zároveň ukáže město. Netušil jsem, že se za jeho průvodcovskou charitou skrývá něco navíc.</p>
			<p class="MLP_text ParaOverride-1">A&#160;tak jsme celý den chodili po různých kancelářích a&#160;různých památkách. V&#160;podstatě jsme prošli celé město. Padraig byl skvělý průvodce. Vysvětlil mi, že irská podoba názvu města by se dala přeložit přibližně jako město u&#160;proutěného brodu.</p>
			<p class="MLP_text ParaOverride-1">„I&#160;anglický název je původně z&#160;irštiny a&#160;znamená černá louže,“ říká. „A&#160;brzy pochopíš, že je to víc než trefný. Život tady je plný černých louží.“</p>
			<p class="MLP_text ParaOverride-1">On sám má pro Dublin i&#160;expresivnější pojmenování:</p>
			<p class="MLP_text ParaOverride-1">„Je to strašně nudná, šedivá díra. Navíc jestli jsi byl někdy v&#160;Londýně, tak jsi byl v&#160;podstatě i&#160;v&#160;Dublinu.“</p>
			<p class="MLP_text ParaOverride-1">Jeho vyhrocený názor na hlavní město Irska je výrazně ovlivněný i&#160;jeho původem: je totiž z&#160;jihoirského Corku a&#160;rivalita mezi dvěma největšími irskými městy je značná. Je to, jako by vás Prahou provázel kovaný Brňák. Na druhou stranu jsou Padraigovy dublinské zkušenosti nezpochybnitelné: studoval na proslulé místní univerzitě Trinity College.</p>
			<p class="MLP_text ParaOverride-1">Takže teď spolu sedíme znavení celodenním chozením od úřadu k&#160;památce a&#160;od památky k&#160;úřadu v&#160;malé útulné hospůdce s&#160;výhledem na budovu dublinského Nejvyššího soudu. Moc mu děkuji za průvodcovské služby a&#160;jako hmotné poděkování mu kupuji další, už asi čtvrtou pintu po okraj naplněnou smetanově krémovým guinnessem. Trocha osvěžujícího piva stéká po sklenici na dubový stůl.</p>
			<p class="MLP_text ParaOverride-1">Náhle mi sáhne na ruku a&#160;podívá se na mě tak nějak jinak. A&#160;mně to konečně dochází. Z&#160;průvodce je najednou svůdník.</p>
			<p class="MLP_text ParaOverride-1">„Kdybys chtěl, mohl bych ti ještě dneska večer ukázat Dublinskej hrad. Je monstrózní a&#160;krásnej. Taky osvětlenej. Z&#160;bytu, kterej mi na dnešek půjčil kamarád, je na něj výbornej výhled.“</p>
			<p class="MLP_text ParaOverride-1">A&#160;já, který jsem do téhle chvíle nevěděl, že i&#160;Dublin má svoje Hradčany, jsem dost vyděšený, protože první, co mě napadne, je, že slovní spojení Dublinský hrad musí být nějaká odvážná Padraigova metafora, že tím v&#160;podstatě myslí jen některou monstrózní a&#160;krásnou část svého těla, kterou mi chce ukázat, a&#160;tak nakonec začnu blekotat něco v&#160;tom smyslu, že je moc hodný, ale že ne, že už mám těch památek pro dnešek dost, že jsem unavený, a&#160;zítra taky ne, víš, já jsem vlastně na holky, říkám nakonec. A&#160;on na to:</p>
			<p class="MLP_text ParaOverride-1">„A&#160;proč tu teda s&#160;tebou žádná není?“</p>
			<p class="MLP_text ParaOverride-1">A&#160;já nemám nic, co bych mu na to řekl, a&#160;on už taky nic neříká, tak jen tak koukáme na tu obdivuhodnou budovu soudu za okny a&#160;mlčíme. Když jsou sklenice před námi konečně prázdné, ptám se ho, jestli mu můžu koupit ještě jedno, ale on říká, že ne, podá mi ruku a&#160;ať se ti daří a&#160;odchází.</p>
			<p class="MLP_text ParaOverride-1">Já tam ještě chvilku sedím. Padraig ve mně evidentně rozpoznal něco, co já sám vycítit nedokázal. Nebo spíš uzřel, co jsem v&#160;sobě samém vidět nechtěl. Koukám teď na lidi kolem a&#160;je mi jasné, že jsem rozhodně nejosamělejší a&#160;nejzmatenější člověk v&#160;téhle hospodě. Jdu si k&#160;baru ještě pro jedno ve snaze svou situaci alespoň krátkodobě vylepšit.</p>
			<p class="MLP_text ParaOverride-1">Když ten napěněný mok znovu zvednu k&#160;ústům, konečně mi to dojde: na stole pod sklenicí se vytvořila malá černá loužička steklého piva. To musejí být ty černé louže.</p>
			<p class="MLP_text ParaOverride-1">Koukám na ně a&#160;prstem do nich píšu: „Proč tu se mnou nejsi?“</p>
			<p class="MLP_text ParaOverride-1">Pomalu si pak guinnesse vychutnávám. A&#160;když mám dopito, říkám si, že jsem možná přece jen měl jít s&#160;Padraigem podívat se na ten místní hrad a&#160;zhlédnout tak definitivně všechna historicky zajímavá místa tady v&#160;Dublinu.</p>
			<p class="MLP_text ParaOverride-1">A&#160;zkusit něco, co si už vlastně dlouho přeju udělat.</p>
			<p id="_idParaDest-8" class="MLP_uroven3_nadpis ParaOverride-1">Střevní trable ve městě pětadvaceti mostů</p>
			<p class="MLP_text_bez1radku ParaOverride-1">V&#160;Dublinu se mi opravdu nedařilo: tři týdny jsem marně hledal slušnou práci, cítil jsem se hrozně osamocený (těch několik jepičích kamarádství v&#160;opilosti se nepočítá) a&#160;vůbec na mě celé to depresivní město padalo. Na konci třetího týdne jsem zcela vážně přemýšlel, že zase naberu východní směr a&#160;vrátím se do Prahy.</p>
			<p class="MLP_text ParaOverride-1">Až jsem pak najednou v&#160;momentě, kdy jsem v&#160;knížce, kterou jsem našel na chodbě svého hostelu, nalistoval stránku založenou použitým lístkem na vlak z&#160;Corku do Dublinu, pochopil všechna ta znamení a&#160;rozhodl se zkusit štěstí na jihu Irska. Tam přeci měli namířeno Ašraf s&#160;Šelpou, i&#160;mnou odmítnutý dublinský průvodce Padraig je z&#160;Corku.</p>
			<p class="MLP_text ParaOverride-1">Takže hned na druhý den stojím se všemi svými věcmi uprostřed hlavní ulice v&#160;druhém největším městě Irska. A&#160;rozdíl cítím okamžitě: Dublin je šedivý, uspěchaný, nevlídný, ale tady vládne očividná uvolněnost a&#160;svěží barevnost.</p>
			<p class="MLP_text ParaOverride-1">Tohle město, jak zdejším dlouhodobým pobytem zjistím, je vitální, mladé, pulsující. Vlídné, ale i&#160;provokativní. Svůdně vzrušující i&#160;přímočaře vyzývavé.</p>
			<p class="MLP_text ParaOverride-1">Centrum se nachází na ostrově uprostřed řeky a&#160;spousta cork­ských ulic se vyvinula z&#160;původně říčních komunikací. Dokonce i&#160;na hlavní třídě, na ulici Svatého Patrika, kde právě povlává moje tápající existence, jsou patrné zbytky přístaviště pro nákladní lodě. Celé město má neuvěřitelných pětadvacet mostů. To by bylo, abych tu alespoň po jednom z&#160;nich nepřešel do spokojenější životní etapy. Cítím, že se mi tady bude líbit. Ještě si najít nějakou práci.</p>
			<p class="MLP_text ParaOverride-1">Prvotní nadšení z&#160;nového domovského města mi však kazí zcela prozaická záležitost hygieny a&#160;trávení: v&#160;důsledku pětihodinové cesty autobusem z&#160;hlavního města a&#160;nervozity ze svého dalšího osudu potřebuji okamžitě vyhledat toaletu. A&#160;to tak neodbytně, že i&#160;se svým megakufrem vbíhám do nejbližší budovy, aniž bych věděl, co za instituci v&#160;ní sídlí.</p>
			<p class="MLP_text ParaOverride-1">Raketovou rychlostí mířím k&#160;nádherné prsaté černovlásce za recepčním pultem.</p>
			<p class="MLP_text ParaOverride-1">„Vítejte v&#160;Bank of Ireland. Co pro vás mohu udělat?“ řeknou vlídně ty luxusní kozy. Kráska se seversky zářivým chrupem se na mě usměje. Kdybych tu nebyl v&#160;tak neodkladné záležitosti, určitě bych si s&#160;ní rád jen tak cvičně zaflirtoval.</p>
			<p class="MLP_text ParaOverride-1">„Můžu použít vaši toaletu? Je to akutní,“ vyhrknu na ni.</p>
			<p class="MLP_text ParaOverride-1">„Promiňte, tuto službu zákazníkům na této pobočce nenabízíme.“</p>
			<p class="MLP_text ParaOverride-1">„Budete muset, nebo vám to tady podělám.“</p>
			<p class="MLP_text ParaOverride-1">Je tak šokovaná, že už nic neřekne a&#160;evidentně zděšeně mě za doprovodu ochranky vede na personální toaletu. Je mi trapně jako ještě nikdy a&#160;hlavně doufám, že tuhle sexy krásku, toho času hajzlbábu největší irské banky, už nikdy v&#160;životě neuvidím.</p>
			<p class="MLP_text ParaOverride-1">Když pak mé soukromé drama tlustého střeva dopadne dobře a&#160;já z&#160;banky odcházím, kráska z&#160;recepce na mě volá přes celou pobočku, jestli jsem v&#160;pořádku. Tomu říkám zákaznický servis! Podívám se na ni: je fakt úžasná. Že bych si přece jen zaflirtoval?</p>
			<p class="MLP_text ParaOverride-1">Přijdu k&#160;ní, z&#160;cedulky připíchnuté na klopě halenky hned vedle švédské vlaječky vyluštím jméno a&#160;zeptám se: „Tak co mi, Kajso, nabídnete teď?“</p>
			<p class="MLP_text ParaOverride-1">Na flirtování nakonec nedojde. Kajsa mi nabízí nějaké finanční produkty a&#160;jiné ptákoviny, mou pozornost však zaujme plakátek, který jí visí za zády: banka hledá nového pracovníka pro oddělení styku se zákazníky.</p>
			<p class="MLP_text ParaOverride-1">„Támhle ta pracovní nabídka. Je ještě aktuální?“ zeptám se nakonec.</p>
			<p class="MLP_text ParaOverride-1">V&#160;dalším týdnu se do téhle pobočky ještě několikrát vrátím. Nikoliv za účelem návštěvy WC, ale z&#160;důvodu výběrového řízení na pracovní pozici <span class="MLP_znak_kurziva_11b">Kajsin kolega pošilhávající osm hodin denně po jejích kozách.</span></p>
			<p class="MLP_text ParaOverride-1">Zdejší personální toalety pak ještě mnohokrát využiju. To už ale jako zaměstnanec Bank of Ireland.</p>
			<p id="_idParaDest-9" class="MLP_uroven3_nadpis ParaOverride-1">Chlupatý Ital a&#160;laciní Slováci</p>
			<p class="MLP_text_bez1radku ParaOverride-1">Několik prvních týdenních výplat od nového zaměstnavatele mi dodalo takové finanční sebevědomí, že jsem se rozhodl opustit své dočasné bydliště, příšernou ubytovnu u&#160;corkského vlakového nádraží, a&#160;začít zase po delší době žít jako člověk&#160;– v&#160;normálním pronajatém bytě.</p>
			<p class="MLP_text ParaOverride-1">Brzy jsem však poznal, že sdílení bytu s&#160;jinými lidmi, ať už třeba s&#160;kolegou z&#160;práce či s&#160;příslušníky spřáteleného slovanského národa, je sice ekonomicky výhodnější než bydlet sám, ale rozhodně to není bezpodmínečná záruka lidské důstojnosti.</p>
			<p class="MLP_text ParaOverride-1">Nejmenší, nejzakulacenější a&#160;nejchlupatější kolega z&#160;práce, Ital s&#160;masivními kotletami přes půl tváře, mi nabídl pokoj ve svém skromném bytečku u&#160;pivovaru. Poloha apartmentu (blízkost ke všem hlavním hospodám ve městě) byla ovšem jedinou výhodou onoho příšerného sdíleného bydlení. Jak jsem záhy pochopil, Massimo v&#160;podstatě chtěl do své zaneřáděné nory získat někoho, kdo by se s&#160;ním dělil nejen o&#160;nájem, ale i&#160;o&#160;věci. Takže v&#160;bytečku, který byl tak malý a&#160;stísněný, že když chtěli dva lidi kolem sebe projít, většinou se to neobešlo bez pohlavního styku (čehož Massimo u&#160;svých dámských návštěv velmi často zneužíval), se mé osobní věci staly předměty veřejného použití.</p>
			<p class="MLP_text ParaOverride-1">V&#160;bytě se často střídaly holky, takřka výhradně Irky, a&#160;to všech vybledlých keltských odstínů a&#160;jednoho tvaru: tlusťošky. Ony i&#160;Mas­simo zcela bez okolků používali moje ručníky, můj kartáček na zuby, části mého oblečení, o&#160;mém jídle ani nemluvě.</p>
			<p class="MLP_text ParaOverride-1">Pohár mé trpělivosti přetekl po dvou týdnech, kdy jsem se jednou odpoledne vrátil z&#160;práce a&#160;našel ve své konversce na doma použitý kondom a&#160;na posteli vzkaz od Massima, ať si převlíknu povlečení, jelikož v&#160;důsledku náhlé sexuálně předimenzované situace musel dneska dopoledne využít moji postel (ta jeho je prý už natolik zaneřáděná, že si na ni žádná z&#160;holek nechce ani sednout, natož lehnout, což je kýžený stav), a&#160;jak se vzápětí ukázalo, slečna měla filcky.</p>
			<p class="MLP_text ParaOverride-1">A&#160;to už je teda moc, nasupeně vletím do koupelny a&#160;tam zahlédnu něco, co bych opravdu chtěl co nejdříve vymazat z&#160;paměti: nahatý Massimo, bez hadrů snad ještě menší a&#160;kulatější, ale přece jen dost zahalený do srsti, kterou má skutečně po celém těle, se sklání nad svým přirozením, jež jsem v&#160;tom taliánském roští naštěstí nezahlídnul. Co jsem ale zahlídnul zcela zřetelně, je, že se snaží zbavit svého pubického ochlupení. Pomocí mého holítka, přirozeně.</p>
			<p class="MLP_text ParaOverride-1">„Dobře že jdeš. Ta šlapka špinavá zabroukovaná do mě nasadila tadyhlety malý šviháky. Myslím, že se budu muset nakonec oholit po celým těle, ne jenom nad pérem. Pomůžeš mě oholit, kam si nedošáhnu?“</p>
			<p class="MLP_text ParaOverride-1">„Ani za nic! Stěhuju se, a&#160;to hned,“ řvu hystericky, „a&#160;holítko si nech! Jako dárek na rozloučenou.“</p>
			<p class="MLP_text ParaOverride-1">Do pěti minut jsem stál venku se svými věcmi a&#160;počínajícím svěděním v&#160;rozkroku.</p>
			<p class="MLP_text_bez1radku_-12-0- ParaOverride-1">Ani moje druhé corkské <span class="MLP_znak_kurziva_11b">flat sharing</span> nebylo příliš uspokojivé, třebaže trvalo o&#160;týden déle. Na inzerát jsem si našel slovenský pár Radka a&#160;Markétu, kteří na první pohled vypadali normálně a&#160;bez filcek. I&#160;byt, kde mi pronajali ložnici, byl vcelku ucházející. Problém byl v&#160;tom, že byli extrémně, <span class="MLP_znak_kurziva_11b">extrémně</span> šetřiví.</p>
			<p class="MLP_text ParaOverride-1">Netopili, nesvítili. Sprchovali se výhradně studenou vodou. Mobily si chodili nabíjet do hospod, ve kterých si nikdy nic neobjednali, jen někde v&#160;koutku čekali, až se jim telefony nasytí elektřinou. Koukali kolem sebe a&#160;moralizovali nad alkoholickou devastací irského národa a&#160;předražeností podávaných nápojů.</p>
			<p class="MLP_text ParaOverride-1">Jednou večer mě po příchodu domů velice překvapilo, že oba sedí v&#160;obýváku. Tiše a&#160;soustředěně, jako by sledovali televizi. Říkám si, co to, jaká příležitost je vede k&#160;takovému plýtvání elektřinou.</p>
			<p class="MLP_text ParaOverride-1">„Ahoj, Honzo, jestli máš čas, pojď si k&#160;nám na chvíli sednout,“ řekne Radek.</p>
			<p class="MLP_text ParaOverride-1">A&#160;tak jdu blíž, sedám si k&#160;nim, ale zjišťuju, že televize je&#160;– jako vždycky&#160;– vypnutá. Vedle ní stojí sušák s&#160;mokrým prádlem. Přisedám si k&#160;vyvedenému slovenskému duu a&#160;pořád nechápu, proč tak upřeně sledujou výsledky svého praní. Po deseti minutách rozpačitého ticha se ptám, o&#160;co v&#160;téhle podivné hře jde.</p>
			<p class="MLP_text ParaOverride-1">„Ještě vydrž a&#160;dýchej zhluboka. Prádlo tak uschne rychleji.“</p>
			<p class="MLP_text ParaOverride-1">O&#160;dvě hodiny později, zatímco Markéta spokojeně skládala napůl mokré prádlo, jsem se s&#160;kyslíkovým dluhem odpotácel do svého pokoje a&#160;rozhodl se, že i&#160;odsud se musím odstěhovat.</p>
			<p class="MLP_text ParaOverride-1">Ale přece jen mi sdílení slovenského bytu něco dalo: Kamilu.</p>
			<p class="MLP_text ParaOverride-1">Přišla jednou navštívit Radka a&#160;Markétu, když nebyli doma. Pozval jsem ji dál a&#160;skončili jsme u&#160;mě na pokoji s&#160;lahví vína. Seděli jsme na posteli, povídali si dlouhé hodiny a&#160;protože šetřiví vládci domácnosti byli pryč, užívali jsme si dosyta i&#160;světla a&#160;tepla.</p>
			<p class="MLP_text ParaOverride-1">Kamilka je krásná, dost rázná blondýnka z&#160;Nových Zámků, která pracuje jako recepční v&#160;jednom místním luxusním hotelu. Přijela si do Irska vydělat spoustu peněz a&#160;najít manžela. Tahle dvě svá předsevzetí ani trochu neskrývá a&#160;podle toho, co mi stačila vypovědět, bych řekl, že se jí v&#160;obou směrech daří.</p>
			<p class="MLP_text ParaOverride-1">A&#160;pak po druhé flašce, zrovna když jsem&#160;– celý citově vyhladovělý – začal zcela vážně uvažovat, že je na čase, abych jí šáhnul na prsa a&#160;pokusil se ji políbit, mě překvapila svým přesvědčivým tvrzením:</p>
			<p class="MLP_text ParaOverride-1">„Ty jsi gay, že jo?“</p>
			<p class="MLP_text ParaOverride-1">„Ne, nejsem. No, nevím. Nebo možná zatím <span class="MLP_znak_kurziva_11b">ještě</span> nejsem,“ koktám zmateně a&#160;je mi jasné, že z&#160;hmatové zkoušky Kamilčina hrudníku dneska večer a&#160;asi nikdy nic nebude.</p>
			<p class="MLP_text ParaOverride-1">A&#160;tak se nám otevřelo nové konverzační téma: potlačované teploušství a&#160;Kamilčiny zkušenosti s&#160;podobnými kluky („Jeden takovej přišel se svým coming-outem zrovna ve chvíli, kdy se mi to poloměkkej pokoušel dělat…“), a&#160;to nás provedlo třetí lahví vína. Usnuli jsme spolu&#160;– zcela oblečení a&#160;navíc ožralí namol&#160;– jen tak na mojí posteli. V&#160;přetopeném pokoji, kde se svítilo celou noc.</p>
			<p class="MLP_text ParaOverride-1">Další den přinesl kromě kocoviny a&#160;náhlého vzestupu stavu elektro­měru (k Radkově a&#160;Markétině nepříčetnosti) i&#160;mou první kamarádku v&#160;Irsku.</p>
			<p class="MLP_text ParaOverride-1">Kamilka mi pomohla najít nový, skvělý byt. Není sice u&#160;pivovaru, zato je bez spolubydlících, bez pohlavních vší a&#160;s&#160;plným elektrickým výkonem.</p>
			<p id="_idParaDest-10" class="MLP_uroven3_nadpis ParaOverride-1">Seamus</p>
			<p class="MLP_text_bez1radku ParaOverride-1">Jsem v&#160;Irsku už přes dva měsíce.</p>
			<p class="MLP_text ParaOverride-1">A&#160;žiju.</p>
			<p class="MLP_text ParaOverride-1">Navíc mám vcelku zajímavou práci v&#160;bance a&#160;taky jsem se konečně zmohl na pronájem hezkého podstřešního loftu s&#160;úžasným výhledem na město. Z&#160;přebytku energie, z&#160;pocitu celkem spokojeného mikroobdobí života, s&#160;cílem okořenit svou smutnou existenci bez lásky a&#160;taky na Kamilčino neodbytné naléhání jsem se rozhodl učinit něco, s&#160;čím si má nadržená mysl již delší dobu pohrává. Něco, co jsem vždycky udělat chtěl a&#160;co mě vždycky dost vzrušovalo.</p>
			<p class="MLP_text ParaOverride-1">Jít do kluka.</p>
			<p class="MLP_text ParaOverride-1">A&#160;tak jsem dneska&#160;– vlastně ani nevím proč, pravděpodobně veden potlačovaným pudem&#160;– poprvé ve svých čtyřiadvaceti letech s&#160;vědomím, že mě nic nesvazuje a&#160;že můžu všechno, vyrazil do jednoho z&#160;místních gayklubů. Pln heteráckého sebevědomí a&#160;přihřáté zvědavosti.</p>
			<p class="MLP_text ParaOverride-1">Přešlapuju na baru s&#160;pintou guinnesse v&#160;postavení alfa muž, pozoruju ten hlučný teplý cvrkot, drsňácky usrkávám silný pivo a&#160;po dejvicku vytuněnej na nejvyšší stupeň si v&#160;duchu říkám: tak pojďte do mě, buzíci.</p>
			<p class="MLP_text ParaOverride-1">A&#160;taky že jo.</p>
			<p class="MLP_text ParaOverride-1">„Zadeček k&#160;pronájmu 22?“ přitočí se ke mně jeden vysoký světlovlasý kluk.</p>
			<p class="MLP_text ParaOverride-1">„Co prosím?“ ptám se vyděšeně.</p>
			<p class="MLP_text ParaOverride-1">„Zadeček k&#160;pronájmu 22?“</p>
			<p class="MLP_text ParaOverride-1">Tak jsem slyšel dobře. V&#160;rychlosti jsem si toho úchyla prohlídl od hlavy k&#160;patě: zarostlý, hubený, s&#160;batůžkem na zádech (proboha, co v&#160;něm má?), na nohou horolezecký šněrovačky (asi se zrovna vrátil z&#160;nějaké himálajské expedice), navíc v&#160;usmoleným tričku s&#160;nějakým potiskem, moment, tomu rozumím ve svém mateřském jazyce: Ochutnej mého kozla. No jasně, úchyl je Čech.</p>
			<p class="MLP_text ParaOverride-1">„Nejsi náhodou z&#160;Čech? Z&#160;Velkejch Popovic?“ řeknu česky a&#160;ukážu na jeho tričko.</p>
			<p class="MLP_text ParaOverride-1">Z&#160;himálajského úchyláka se nakonec vyklubal Milan z&#160;Brna, sedmadvacetiletý sympaťák, co vůbec není můj typ. Tady v&#160;Irsku úspěšně studuje a&#160;neúspěšně hledá boyfrienda. Zrovna dnes večer si dal v&#160;tomhle klubu už bůhvíkolikáté rande naslepo s&#160;nějakým týpkem z&#160;internetu, který svou přezdívkou nejen naznačuje, že by mu mělo být dvacet dva let, ale zároveň kterou část svého těla by chtěl Milanovi nabídnout.</p>
			<p class="MLP_text ParaOverride-1">„Mě už nebaví spát každý týden s&#160;někým jiným. Hledám něco víc. Já už se sexuálně vydováděl. Teď hledám opravdového chlapa. Na život, rozumíš?“</p>
			<p class="MLP_text ParaOverride-1">„Rozumím,“ odpovídám empaticky, „jen si nejsem jistej, jestli kluk, co na internetu nabízí k&#160;pronájmu svůj podvozek, je ten pravej chlap na život. Mimochodem, co se týče mě, já bych se vlastně docela rád sexuálně vydováděl, jsem tu poprvé…“</p>
			<p class="MLP_text ParaOverride-1">Podobnou konverzací jsme se s&#160;Milanem během večera nejen vcelku rychle kamarádsky sblížili, ale zároveň se dobrali i&#160;řádné nadržené opilosti. A&#160;dokud mi to v&#160;přehřáté škebli a&#160;před mýma opileckýma očima ještě aspoň trochu do sebe zapadalo, matně si pamatuju, že si tam Milan nakonec přece jen někoho našel, a&#160;protože se spolu šli obírat někam do tmavších koutů klubu, vyšel jsem ven na čerstvý vzduch.</p>
			<p class="MLP_text ParaOverride-1">A&#160;v&#160;momentě, kdy jsem před klubem seděl na obrubníku a&#160;snažil se vydýchat přehnanou konzumaci alkoholu a&#160;znovu nabrat svůj sebevědomý heterácký sex-appeal, svou svádivou nevinnost <span class="MLP_znak_kurziva_11b">made in</span> Praha 6, přišel ke mně hubený kluk s&#160;tmavými vlasy a&#160;těma nejkrásnějšíma hnědýma očima, co jsem kdy viděl. Evidentně Ir a&#160;ptá se mě, jestli jsem <span class="MLP_znak_kurziva_11b">okay</span>, jestli mi nic není.</p>
			<p class="MLP_text ParaOverride-1">A&#160;já že jsem naprosto <span class="MLP_znak_kurziva_11b">okay</span>, že mi nic není a&#160;s&#160;prostopášně nevinným úsměvem, o&#160;kterým si myslím, že je absolutně neodolatelný, koneckonců na holky vždycky zabíral, se ho ptám, jestli se se mnou nechce sexuálně vydovádět.</p>
			<p class="MLP_text ParaOverride-1">„Ani ne. Ale rád ti pomůžu chytnout taxíka. Přece jen vypadáš, že máš dost.“</p>
			<p class="MLP_text ParaOverride-1">„Líbíš se mi,“ říkám ještě tomu fešákovi a&#160;pak se můj mozek definitivně vypnul, víc si nepamatuju. Asi selhalo i&#160;moje tělo.</p>
			<p class="MLP_text ParaOverride-1">Ale kdybych si pamatoval víc, věděl bych, že se ten neznámý kluk dost náhodně spojil s&#160;Milanem, zázrakem se oba dobrali mý adresy, ten Ir ji dal taxikáři, zaplatil za odvoz a&#160;poslal mě opilýho namol spát domů. A&#160;kdybych si navíc pamatoval opilecký sen, co se mi tu noc zdál, a&#160;já se ze snu usmíval, věděl bych, že se mi zdálo právě o&#160;tomhle klukovi s&#160;hnědýma očima.</p>
			<p class="MLP_text ParaOverride-1">Ke svému překvapení se druhý den probouzím spořádaně ve své posteli, jen nesvlečený, v&#160;bundě. Zkoumavým hmatem do kalhot provádím letmou inventuru svých intimních partií (nic neubylo, nic nepřebývá, navíc se zdá, že nic nebylo, pravděpodobně jsem pořád gay panic) a&#160;taky přilehlých kapes (jako bych vypadl z&#160;klipu Chinaski: „Určitě jsou v&#160;tahu všechny prachy a&#160;dělal jsem zas vostudu, bůh ví co jsem ukrad, no žádný strachy, já tam víckrát nepudu.“) a&#160;v&#160;jedný z&#160;nich nacházím papír se vzkazem a&#160;telefonním číslem:</p>
			<p class="MLP_text ParaOverride-1">„… to kdybys mi chtěl někdy vrátit peníze za taxíka. Seamus“</p>
			<p class="MLP_text ParaOverride-1">A&#160;tak zostuzen volám nějakýmu týpkovi, který se tedy asi jmenuje Seamus a&#160;má sexy hlas, a&#160;omlouvám se a&#160;děkuju a&#160;za hoďku bychom se mohli potkat někde na kafi a&#160;já mu jako vrátím ty peníze a&#160;tak.</p>
			<p class="MLP_text ParaOverride-1">O&#160;hodinu později, už zase homo sapiens sapiens, osprchovaný, střízlivý, jen trochu zostuzený, sedím v&#160;hezké etno kavárně v&#160;centru města. Překvapivě se po včerejšku necítím až tak špatně, jen jsem dost nervózní, kdo teda vlastně přijde na to kafe, protože si ho ze včera v&#160;podstatě vůbec nepamatuju.</p>
			<p class="MLP_text ParaOverride-1">A&#160;pak vejde.</p>
			<p class="MLP_text ParaOverride-1">První, co mě na něm upoutá, jsou ty jeho nádherný hnědý oči.</p>
			<p class="MLP_text ParaOverride-1">Je hezky oblečený, vlastně je celkově dost sexy. A&#160;nemá na sobě tričko s&#160;Velkopopovickým kozlem, další plus body.</p>
			<p class="MLP_text ParaOverride-1">Posadí se proti mně a&#160;dáme se zcela přirozeně do řeči. O&#160;minulý noci: omlouvám se mu, neodsuzuje mě, naopak jsem mu připadal roztomilý a&#160;zábavný. Mluvíme o&#160;Irsku, o&#160;místní gay scéně, o&#160;hudbě, o&#160;filmech, o&#160;Praze, kde byl, kde se mu líbilo, a&#160;dovede si prý představit, že by tam jednou žil, a&#160;zatímco on povídá a&#160;povídá, já, zcela fascinován jeho očima, mám dojem, že ho znám mnohem déle než těch pár minut nad kafem (no jasně: tohle kafe plus minulá noc), on o&#160;mě projevuje zájem a&#160;je to příjemný a&#160;já cítím, že mu můžu důvěřovat, a&#160;tak mu vyprávím o&#160;sobě, o&#160;svým životě v&#160;Praze, o&#160;holkách, co jsem měl, a&#160;o&#160;klukách, co jsem neměl, ale chtěl mít, o&#160;tom, jak jsem přišel o&#160;lásku svýho života, a&#160;o&#160;tom, jak tady v&#160;Irsku restartuju svůj život. A&#160;když tohle říkám, tak skoro brečím, a&#160;on pro mě překvapivě má ta správná slova a&#160;tak se uklidňuju a&#160;říkám, že ale asi nevěřím na opakování velký lásky, že odteď už jenom sex a&#160;že si tady v&#160;Irsku chci užít, mít <span class="MLP_znak_kurziva_11b">fun</span> a&#160;sexuálně se vydovádět, ale kdoví. A&#160;pak jen tak klábosíme a&#160;smějeme se a&#160;už nás vyhazujou z&#160;kavárny, tak jdeme ven a&#160;tam se spolu v&#160;jednom tichým průchodu líbáme.</p>
			<p class="MLP_text ParaOverride-1">Takže jsem teda fakt gay a&#160;celou dobu jsem to v&#160;sobě potlačoval, napadne mě.</p>
			<p class="MLP_text ParaOverride-1">Pak mi ztvrdne a&#160;chci ho. A&#160;on řekne: „Chci tě!“ a&#160;tak jedeme taxíkem ke mně domů, tentokrát platím já. A&#160;u&#160;mě doma se to pak stane.</p>
			<p class="MLP_text ParaOverride-1">Hned jak skončíme, mě napadnou dvě věci. První, jestli jsem právě nezaprodal ten svůj velký, třebaže přervaný vztah tam u&#160;nás doma. Ale protože nípat tuhle bolavou ránu se mi právě teď opravdu nechce, raději přehazuju výhybku myšlenek na svoje překvapivý zjištění, totiž že je to vlastně hodně, hodně stejný. Jakože sex s&#160;holkou a&#160;sex s&#160;klukem. Samozřejmě po technický stránce se to v&#160;detailech liší, ale ten prožitek, to vzrušení, to rozložení sil, ta energie, ta touha rytmicky dávat a&#160;dostávat, to vzájemný ukájení a&#160;následný spokojený uvolnění je při gay sexu úplně stejný jako při aktu heterosexuálním.</p>
			<p class="MLP_text ParaOverride-1">On ale myslí na jiný věci.</p>
			<p class="MLP_text ParaOverride-1">„Kolik ti vlastně je?“ ptá se mě.</p>
			<p class="MLP_text ParaOverride-1">„Dvacet čtyři. A&#160;tobě?“</p>
			<p class="MLP_text ParaOverride-1">„Dvacet dva.“</p>
			<p class="MLP_text ParaOverride-1">„Dvacet dva? Počkej a&#160;nemáš náhodou internetovou přezdívku Zadeček k&#160;pronájmu 22?“</p>
			<p class="MLP_text ParaOverride-1">„Cože?“ Nechápe. Vypovím mu tedy Milanův příběh o&#160;rande na slepo.</p>
			<p class="MLP_text ParaOverride-1">„Nechci, aby tvůj zadeček byl jen tak lehce k&#160;pronájmu,“ řekne nakonec a&#160;svým dotykem na patřičným místě mýho těla svoje přesvědčení potvrdí a&#160;já, protože nevím, co na to odpovědět, raději měním téma:</p>
			<p class="MLP_text ParaOverride-1">„Jak se vlastně vyslovuje tvoje jméno?“</p>
			<p class="MLP_text ParaOverride-1">„Šejmus.“</p>
			<p class="MLP_text ParaOverride-1">„To je hezký jméno,“ řeknu ještě a&#160;pak přemýšlím, jestli tohohle Seamuse budu vídat pravidelně.</p>
			<p class="MLP_text ParaOverride-1">Tentokrát myslí na to samý co já.</p>
			<p class="MLP_text ParaOverride-1">„Uvidíme se ještě?“</p>
			<p class="MLP_text ParaOverride-1">„Určitě.“</p>
			<p class="MLP_text ParaOverride-1">A&#160;pak se skutečně celý týden vídáme den co den. Jeden den kino a&#160;líbání během celýho filmu. Druhý den lavička v&#160;parku, na který se fotíme, a&#160;to tak, že mi Seamus strká jazyk do pusy a&#160;já se snažím zmáčknout spoušť (a pak si to za tou lavičkou pěkně zhusta rozdáváme). Třetí a&#160;čtvrtý den jen dlouhý procházky a&#160;hodně povídání. Pátý den si esemeskujeme.</p>
			<p class="MLP_text ParaOverride-1">A&#160;šestý den večer jdu s&#160;Milanem, mým prvním zdejším teplým kamarádem, ale bez Seamuse, mý první sexuální gay zkušenosti, opět do toho stejnýho homobaru.</p>
			<p class="MLP_text ParaOverride-1">A&#160;vyspím se s&#160;nějakým úplně neznámým klukem. Ani si nepamatuju, jaký měl oči.</p>
			<p class="MLP_text ParaOverride-1">A&#160;během příštích měsíců, od toho momentu, kdy jsem poprvý potkal Seamuse, se ještě vyspím s&#160;velkým počtem jinejch kluků. A&#160;taky s&#160;několika holkama. Zkrátka se dost sexuálně vydovádím, koneckonců to jsem si přál.</p>
			<p class="MLP_text ParaOverride-1">Seamus, ten kluk s&#160;nejkrásnějšíma hnědýma očima na světě, bude ale navždy můj první. Ať už to s&#160;námi nakonec dopadne jakkoliv. Navíc se během příštích měsíců stane mým prvním regulérním boyfriendem. A&#160;naši společnou fotku, jak se na lavičce v&#160;parku snaží jazykem dostat do mý pusy, dokonce umístí na nějaký čas v&#160;mým bytě.</p>
		</div>
</body>
</html>